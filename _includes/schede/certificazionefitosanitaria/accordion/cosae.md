I vegetali o prodotti vegetali che vengono esportati verso Paesi non aderenti all'Unione Europea devono essere accompagnati dal **Certificato fitosanitario per l'esportazione** con cui si attesta che sono stati ispezionati secondo procedure appropriate e sono liberi da organismi nocivi e conformi alla legislazione del Paese di destinazione.

La **certificazione** viene **rilasciata** dal Servizio Fitosanitario Regionale a **seguito di ispezione al momento della partenza nei luoghi di produzione e/o di commercializzazione/stoccaggio** (dogane ad esempio) eseguita da parte degli Ispettori fitosanitari (dipendenti regionali).

È necessario presentare la **richiesta d'ispezione** dei vegetali o prodotti vegetali da esportare **almeno 24 ore prima della spedizione**, in modo da permettere i necessari controlli documentali e fitosanitari.

Si ricorda che **il certificato fitosanitario per l’esportazione deve accompagnare sempre la merce ed ha durata di 14 giorni dalla data di emissione** al momento in cui la spedizione lascia l’Italia o altro Paese comunitario. In caso di scadenza deve essere inoltrata una nuova richiesta con pagamento della tariffa fitosanitaria. In caso di smarrimento del documento è necessario effettuare una denuncia presso le autorità preposte o una dichiarazione sostitutiva di atto notorio.
