I soggetti competenti in materia ambientale che intervengono nei procedimenti sostituiti dall'Autorizzazione Unica Ambientale (AUA) sono la **Regione, il Comune, la Provincia e l'Auri**.

La **Regione Umbria** è competente in materia di **scarichi in corso idrico superficiale e su suolo e in emissioni in atmosfera**, sia ai fini del rilascio dell'autorizzazione che della esecuzione delle funzioni di vigilanza e controllo.

Con [DGR n. 499 del 24/04/2019](https://www.va.regione.umbria.it/documents/3852172/10884019/PIANO+DEI+CONTROLLI+degli+impiantiattivit%c3%a0%20di+competenza+regionale+autorizzati+ai+sensi+del+DPR+n592013+AUA.pdf/a040ba2c-2ec6-4629-9634-530c35b90de6) la Giunta Regionale ha approvato il **Piano dei controlli AUA**.

**Dato l'elevato numero di impianti AUA** ad oggi autorizzato, il Piano prevede che la **programmazione dei controlli ordinari** venga effettuata prendendo in considerazione le attività produttive situate nelle aree a maggiore criticità ambientale rispetto alle matrici aria, acqua e suolo, individuate in base ai documenti di pianificazione regionale. Tra gli impianti selezionati in base al criterio della localizzazione dovranno essere individuati quelli in cui vengono svolte le attività considerate più impattanti (combustione, utilizzo solventi, scarichi pericolosi in corpo idrico superficiale, fornitura carburanti, attività a significativo impatto odorigeno, produzione calcestruzzo, allevamenti).

**ARPA predispone l'elenco** degli impianti AUA autorizzati che soddisfano i suddetti criteri. Tali impianti saranno oggetto di **controlli programmati** da parte di ARPA, della Regione e delle Altre Autorità competenti deputate al controllo ambientale.

L'elenco di ARPA sarà pubblicato nell'area tematica del sito istituzionale della Regione al fine di attivare parallelamente all'azione ispettiva anche un'azione preventiva a garanzia della massima tutela dell'Ambiente.
Il modello di check-list per gli impianti AUA, approvato dal Consiglio Federale del Sistema Nazionale per la Protezione dell'Ambiente con [Delibera n. 74 del 12/07/2016](https://www.va.regione.umbria.it/documents/3852172/10884019/check-list/c27acf8e-50e3-486b-a6de-59af344b76a7) può essere un utile strumento di autovalutazione per le aziende.

Oltre alle ispezioni ordinarie le Autorità competenti al controllo ambientale e ARPA effettuano **controlli straordinari**.

I risultati dei controlli saranno resi pubblici sul sito istituzionale.
